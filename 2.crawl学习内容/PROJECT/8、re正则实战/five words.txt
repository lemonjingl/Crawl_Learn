行宫~(元稹)
寥落古行宫，宫花寂寞红。白头宫女在，闲坐说玄宗。

登鹳雀楼~(王之涣)
白日依山尽，黄河入海流。欲穷千里目，更上一层楼。

新嫁娘词~(王建)
三日入厨下，洗手作羹汤。未谙姑食性，先遣小姑尝。

相思~(王维)
红豆生南国，春来发几枝。愿君多采撷，此物最相思。

杂诗~(王维)
君自故乡来，应知故乡事。来日绮窗前，寒梅著花未？

鹿柴~(王维)
空山不见人，但闻人语响。返景入深林，复照青苔上。

竹里馆~(王维)
独坐幽篁里，弹琴复长啸。深林人不知，明月来相照。

山中送别~(王维)
山中相送罢，日暮掩柴扉。春草明年绿，王孙归不归？(明年 一作：年年)

问刘十九~(白居易)
绿蚁新醅酒，红泥小火炉。晚来天欲雪，能饮一杯无？

哥舒歌~(西鄙人)
北斗七星高，哥舒夜带刀。至今窥牧马，不敢过临洮。

静夜思~(李白)
<p>床前明月光，疑是地上霜。举头望明月，低头思故乡。</p>

怨情~(李白)
美人卷珠帘，深坐蹙蛾眉。(蹙 一作：颦)但见泪痕湿，不知心恨谁。

登乐游原~(李商隐)
向晚意不适，驱车登古原。夕阳无限好，只是近黄昏。

听筝~(李端)
鸣筝金粟柱，素手玉房前。欲得周郎顾，时时误拂弦。

渡汉江~(宋之问)
岭外音书断，经冬复历春。近乡情更怯，不敢问来人。

八阵图~(杜甫)
功盖三分国，名成八阵图。（名成 一作：名高）江流石不转，遗恨失吞吴。

宿建德江~(孟浩然)
移舟泊烟渚，日暮客愁新。野旷天低树，江清月近人。

春晓~(孟浩然)
春眠不觉晓，处处闻啼鸟。夜来风雨声，花落知多少。

春怨~(金昌绪)
打起黄莺儿，莫教枝上啼。啼时惊妾梦，不得到辽西。

江雪~(柳宗元)
千山鸟飞绝，万径人踪灭。孤舟蓑笠翁，独钓寒江雪。

秋夜寄邱员外~(韦应物)
怀君属秋夜，散步咏凉天。空山松子落，幽人应未眠。(空山 一作：山空)

终南望余雪~(祖咏)
终南阴岭秀，积雪浮云端。林表明霁色，城中增暮寒。

宫词~(张祜)
故国三千里，深宫二十年。一声何满子，双泪落君前。

寻隐者不遇~(贾岛)
松下问童子，言师采药去。只在此山中，云深不知处。

送崔九~(裴迪)
归山深浅去，须尽丘壑美。莫学武陵人，暂游桃源里。

送灵澈上人~(刘长卿)
苍苍竹林寺，杳杳钟声晚。荷笠带斜阳，青山独归远。(斜阳 一作：夕阳)

听弹琴~(刘长卿)
泠泠七弦上，静听松风寒。(七弦 一作：七丝)古调虽自爱，今人多不弹。

送上人~(刘长卿)
孤云将野鹤，岂向人间住。莫买沃洲山，时人已知处。

玉台体~(权德舆)
昨夜裙带解，今朝蟢子飞。铅华不可弃，莫是藁砧归。

